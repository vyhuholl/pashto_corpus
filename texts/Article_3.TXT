د اوکراین جګړه| دولت وزیري
روسیه ډېر ستر هېواد دی. له لویدیز څخه تر ختیځې پولې پورې په الوتکه کې يوولس ساعته مزل دی. دا ستر هېواد د تاریخ په اوږدو کې د سترو قربانیو په ورکولو سره ساتل شوی دی، ځکه چې پر روسانو خپل هېواد ډېر ګران دی.

د دې تر څنګ روسان ډېر جنګیالي خلک دي او تول ژوند يې په جګړو کې تېر شوی دی. کله له جاپان، کله له چین، کله له فرانسې، ډېری مهال له انګرېزانو، کله هم له مغلو او بیا له جرمني سره یې هم کلکې جګړې کړې دي. خو د شوروي اتحاد په ماتېدلو سره” ١٩٩٠ م کال” روسیه په ډېر بد اقتصادي او ټولنیز حالت کې راګیره شوله. جمهور رئیس ایلسن په نشو بوخت او خلک يې په ډېر بد حالت کې شول. مکمل سیستم يې بدل شو. له سوسیالیزم څخه سرمایه دارۍ نظام يې خپل کړ. هر څه نوي او يهوديان په واک کې شول. اردو، استخبارات او پولیس ډېر کمزوري شول. په دولتي او ملي سرمایه چور ګډ شو.

 امریکایانو چې له روسانو څخه د افغانستان په جګړه کې، په ویتنام کې د خپلې ماتې غچ اخیستی و، يوازې يې د شوروي اتحاد په ورانېدو بسنه ونه کړه. په چیچین، داغستان او قفقاز کې يې جګړې را تودې کړې. له شوروي اتحاد څخه جلا شوي د ختیځې اروپا او د بالتیک هیوادونه یې په ناتو کې شامل کړل. د منځنۍ اسیا په هېوادونو کې یې په لويه پيمانه کار پیل کړ. اذربايجان او ګرجستان یې عملاً د روسيې ضد سیاست ته وهڅول. له تروریزم سره د مبارزې په پلمه يې د ناتو سره یو ځای سیمې ته پښې را اوږدې کړې.

ملتپال روسانو دا هر څه ته په ځیر سره کتل. د امریکایانو او ناتو خپلسریو او يکه تازيو ورته خوند نه ورکاوه. د چارې په لټه کې وه.

 ترایلسن وروسته د پوتین راتلل ناڅاپي پېښه نه وه. هر څه ښه سنجول شوي وو. د پوتین له خوا د یهودیانو وهل او د یهودي مافیا ځپل اسانه کار نه و. د ګرجستان په ګونډو کول غربیانو ته سور څراغ و.

د ارمنیانو له خوا د نګرنو قره باغ نیول هم د ارمنیانو په ځواک ترسره نه شو، بلکې هغه هم د روسانو کار و. د چیچین، داغستان او قفقاز ارامول هم د پوتین لپاره ستره لاس­ته راوړنه وه. د اذربایجان او منځنۍ اسیا هېوادونو سره له سره د اړیکو جوړول هم د پوتین ستره کارنامه وه.

د وسله والو ځواکونو رغول هم ترسره شول. د شانګهای د همکارۍ سازمان د اقتصادي همکاریو په پلمه رامنځ ته کول هم د پوتین د هلو ځلو یوه برخه وه. د غرب او امریکایانو پر ضد د سوريې تر څنګ درېدل هم د پوتین د قوت نښه وه.

د شوروي اتحاد له ورانېدو او د سړې جګړې له پای ته رسېدو سره چې د وارسا تړون ړنګ شو، روسان او ټوله نړۍ په دې فکر کې وه چې د ناتو سازمان به هم امریکایان ړنګ کړي. خو امریکایانو د دې پر ځای چې د ناتو سازمان يې ړنګ نه کړ د لا ځواکمن کېدلو لپاره يې مټې را بد وهلې.

په ناتو کې د ختیځې اروپا او بالتیک هېوادونو په شمولیت سره يې روسیه ډېره ناراضه کړه. د دې تر څنګ يې په اوکراین کې هم د لویدیځ اوکراین اوسېدونکي د روسيې پر ضد ولمسول. پر روسیه او اوکراین يې جګړه تحمیل کړه. دواړو خواو ته د روسانو وژل پیل شول.

وايي: دوه جنکۍ سره په غېږ ورغلې وې. ملا يې ریفري و. ملا پرېکړه وکړه چې هر یوې بایلوده، هغه به له ملا سره يارانه کوي.

دلته هم د امریکا هېواد دواړه غاړې جګړې ته راکش کړي. اوکراین به ویجاړ شي. د دواړو غاړو خلک به ووژل شي. د روسیې اقتصاد ته به ستر زيان ورسېږي. امریکا او غربیان به خپلې وسلې وپلوري. جګړه نه د اوکراین او نه د روسيې په ګټه ده.

هر څومره چې ژر د جګړې د پای له پاره یوې پرېکړې ته ورسېږي، د دواړو خواوو په ګټه ده.